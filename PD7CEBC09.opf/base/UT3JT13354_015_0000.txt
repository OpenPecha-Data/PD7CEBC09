༄༅། །གཉིས་བྲལ་འཆད་དུས་ཞལ་ཤེས་གསུམ་གྱི་མཐའ་དཔྱོད་ཡིག་ཆུང་བཞུགས་པ་དགེའོ།། རྗེ་བཙུན་བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། །འདིར་ནཱ་རོ་མཁའ་སྤྱོད་ཀྱི་ཁྲིད་འཆད་སྐབས་གཉིས་བྲལ་འཆད་དུས་ཞལ་ཤེས་གསུམ་ཞེས་པའི་གསུང་རྒྱུན་འདི་བཞིན་ལ། །དུས་ཕྱིས་གོ་དོན་བཀྲོལ་ནས་ལྗགས་བཤད་གནང་མཁན་ནི་མཇལ་མ་མྱོང་ཞིང་། ཡིག་ཆ་རང་དུ་ནི་གསལ་ཁ་དོད་པ་ཞིག་མི་འདུག་གཤིས་ཐེ་ཚོམ་གྱི་གནས་སུ་གྱུར་པ། ཁོ་བོས་བསམ་གཞིག་བྱས་པའི་གོ་ཡུལ་དུ། རྫོགས་རིམ་རྩ་དབུ་མའི་ཉམས་ཁྲིད་འཆད་པའི་དུས། དེ་དང་རྗེས་སུ་འབྲེལ་བར་སྟོན་རྒྱུའི་མན་ངག་ཞལ་ཤེས་གསུམ་དུ་འདོད་དེ། གསུམ་གང་ཞེ་ན། སྔོན་འགྲོ་ཐུན་རྐྱེན་ཚོགས་བསོག་པ་ལ་བླ་མའི་རྣལ་འབྱོར་ཐུན་མོང་མ་ཡིན་པ་བསྟན། དེ་ལ་ནང་གསེས་ཀྱིས་བླ་མ་བསྐྱེད་པ་དང་། བསྟིམས་པའི་ཞལ་ཤེས་གཉིས། འཇུག་ཏུ་ཞལ་ཤེས་གསུམ་པ་ཚེ་གཅིག་ལ་མཁའ་སྤྱོད་དུ་བགྲོད་པའི་གསེར་ཆོས་བསམ་མི་ཁྱབ་ཐུན་མོང་མ་ཡིན་པ་སྟེ་གསུམ་དུ་འདོད། རྒྱུ་མཚན་ཡང་། གང་ཟག་ཐུན་མོང་བས་ཉམས་སུ་བླང་བྱའི་རྣལ་འབྱོར་ནི་རྗེ་ས་སྐྱ་པ་ཆེན་པོས་བཅུ་གཅིག་ཏུ་བསྡུ་བར་མཛད་ཅིང་། དེ་ཙམ་ལ་ནི་བླ་མའི་རྣལ་འབྱོར་དང་། བསམ་མི་ཁྱབ་ཀྱང་ཡི་གེ་རྙིང་པ་རྣམས་ཀྱི་དཀྱུས་ན་ཡོད་པ་ཙམ་གྱི་གོ་ཆོད་ལ། རྫོགས་རིམ་ཡང་ཞར་བྱུང་རྫོགས་རིམ་གཉིས་ལས་མི་སྟོན་པའི་ལུགས་སུ་བྱས། གདུལ་བྱ་སྣོད་དུ་རུང་ངེས་ལ། ཤིན་ཏུ་ཟབ་པའི་རྫོགས་རིམ་རྩ་དབུ་མའི་རྣལ་འབྱོར་བསྟན། དེ་ནས་རླུང་སེམས་ཨ་ཝ་དྷཱུ་ཏིར་བཅུག་པ་ལ་བརྟེན་ནས་གཟུང་འཛིན་གཉིསཾ་དང་བྲལཾ་བའི་ཡེ་ཤེས་ཁྱད་པར་ཅན་མྱུར་དུ་སྐྱེ་བར་འགྱུར་ཞིང་། ཐབས་ལམ་ཟབ་མོ་དེ་ཉིད་འཆཾད་པར་འོས་པའི་སློབ་མ་དེ་ལ་དེ་དང་དུས་མཉམ་པར། སྔོན་འགྲོ་བླ་མའི་རྣལ་འབྱོར་ཡང་ཐུན་མོང་མ་ཡིན་པ་བསྐྱེད་བསྟིམས་བྱེད་ཚུལ་དང་། འཇུག་བསམ་མི་ཁྱབ་ཀྱང་ཐུན་མོང་མ་ཡིན་པ་བཅས་གཞན་ལ་མེད་པའི་མན་ངག་བླ་མའི་ཞལཾ་ལས་ཤེསཾ་དགོས་པ་གསུམ་པོའང་བསྟན་ཞེས་པའི་དོན་ཡིན།

།ཞལ་ཤེས་གསུམ་པོ་བླ་མ་བསྐྱེད་བསྟིམས་དང་། བསམ་མི་ཁྱབ་གསུམ་དུ་ངེས་དགོས་པའི་ཤེས་བྱེད་ནི། འཇམ་མགོན་མཁྱེན་བརྩེས། གཉིས་བྲལ་འཆད་དུས་ཞལ་ཤེས་གསུམ་ཞེས་འབྱུང་བའི་ཞལ་ཤེས་དང་པོ་ཐུན་མོང་མ་ཡིན་པའི་བླ་མའི་རྣལ་འབྱོར་བསྒོམ་སྟེ་ཞེས་དང་། ཞལ་ཤེས་གཉིས་པ་བླ་མ་བསྟིམས་པའི་ཞལ་ཤེས་གཉིས་བླངས་ཏེ་ཞེས་དང་། མཆོག་ཏུ་གྱུར་པ་ཞལ་ཤེས་གསུམ་པ་ནང་གི་མཁའ་སྤྱོད་སྒྲུབ་པའམ། ཐུན་མོང་མ་ཡིན་པའི་བསམ་གྱིས་མི་ཁྱབ་པའི་ཞལ་ཤེས་ཞེས་གསུངས། རྡོ་རྗེ་དབང་ཕྱུག་རབ་བརྟན་གྱིས་ཀྱང་དེ་ཁོ་ན་བཞིན་བཤད། གཞན་ཡང་རྒྱལ་དབང་ལྔ་པ་ཆེན་པོའི་མཐོང་གྲོལ་ལྡེ་མིག་ལས་མཎྜལ་གྱི་ཁྲིད་དུ་གྲགས་པ་གཉིས་བྲལ་འཆད་དུས་ཀྱི་ཞལ་ཤེས་དང་པོ་དང་གཉིས་པའི་སེམས་འཛིན་གཏོང་ཞེས་དང་། ཞལ་ཤེས་གསུམ་པ་ཐུན་མོང་མ་ཡིན་པའི་བསམ་མི་ཁྱབ་གསེར་གྱི་མཎྜལ་དང་བཅས་ཆིག་བརྒྱུད་ལས། སྣོད་ལྡན་གཉིས་གསུམ་ལ་སྟོན་ཀྱང་རེ་རེ་ནས་སྟོན་པ་ལས་ལྷན་ཅིག་ཏུ་ཡེ་མི་གནང་ཞེས་དང་། ཡབ་རྗེ་ཀུན་བློས་ས་ཆེན་ཐུགས་ཐིག་ཏུ་ཡང་དེ་ཇི་ལྟ་བར་བཤད། ཞི་བ་ལྷའི་ཁྲིད་ཡིག་ཏུ་བླ་མའི་རྣལ་འབྱོར་ལ་དབང་བླང་བའི་ཞལ་ཤེས་དང་གསུམ་དུ་སྣང་ཡང་ཡི་གེ་རྙིང་པ་རྣམས་སུ་སྔ་མ་ཁོ་ན་བཞིན་ཞལ་ཤེས་གཉིས་སུ་བསྡུ་བར་མཛད་འདུག ཡང་རྡོ་བྲག་རིག་འཛིན་ཆེན་པོས་བླ་མའི་རྣལ་འབྱོར་སྐབས་གཉིས་བྲལ་འཆད་དུས་ཞེས་མི་བརྗོད་པར་མཎྜལ་ཞེས་བསྒྱུར་ཁ་བྱས་ན་ལེགས་ཚུལ་གསུངས་འདུག་ཀྱང་། དེ་ལ་རྒྱུ་མཚན་ཡོད་པ་མ་མཐོང་། ཡང་འགའ་ཞིག་གིས་རྣམ་བཤད་དང་། སེམས་འཛིན་གཉིས་བྲལ་འཆད་འདུག་པ་ནི་བྲལ་ཞེས་པའི་དོན་ཙམ་ཡང་མ་དགོངས་པར་འདུག འོ་ན་ཞལ་ཤེས་གསུམ་པོ་དེ་བཞིན་གཉིས་བྲལ་ཁོ་རང་གི་ནང་དུ་ཚང་དགོས་པ་ཞིག་མ་ཡིན་ནམ་སྙམ་ན་དེ་ཡང་མ་ངེས་ཏེ། གཉིས་བྲལ་ལ་ནི་ཞལ་ཤེས་གསུམ་ཞེས་ཡོད་ན་དེ་ལྟར་ཚང་དགོས་ཤེས་ཆེ་ནའང་། འདིར་ནི་གཉིས་བྲལ་འཆད་དུས་ཞེས་བཤད་པས།

གཉིས་བྲལ་ཁོ་རང་ལོགས་སུ་བཀར་ནས་དེ་འཆད་དུས་དེར་མ་འཐུས་པའི་ཞལ་ཤེས་གསུམ་ཞེས་བཟློ་བའི་དོན་དུ་གོ་དགོས་པ་འདྲ་ཞིང་། མ་ཟད་དབུ་མ་རང་ལ་ཞལ་ཤེས་ཀྱི་ཐ་སྙད་བཏགས་མི་འདུག་པའི་ཕྱིར། འོ་ན་གཉིས་བྲལ་ཞེས་པ་དབུ་མ་རང་ལ་ངོས་འཛིན་དགོས་པའི་གཏན་ཚིགས་ཅི་ཡོད་སྙམ་ན། བརྟག་གཉིས་ལས། རྐྱང་མ་ཤེས་རབ་རང་བཞིན་ཏེ། །ཐབས་ཀྱི་རོ་མ་ཡང་དག་གནས། །ཀུན་འདར་མ་ནི་དབུས་གནས་སུ། །གཟུང་དང་འཛིན་པ་རྣམ་པར་སྤང་། །ཞེས་གསུང་པའི་དོན་གོང་དུ་སྨྲོས་པ་ལྟར་གཉིས་བྲལ་གྱི་ཡེ་ཤེས་ནི་དབུ་མར་རླུང་སེམས་ཚུད་པ་ཁོ་ན་ལས་སྐྱེ་ཞིང་། དེ་མ་ཚུད་ན་མི་སྐྱེ་བས། རྒྱུ་ལ་འབྲས་བུའི་མིང་གིས་བཏགས་པ་ཡིན་ཅིང་། གཞན་དུ་གཉིས་བྲལ་གྱི་ཐ་སྙད་བཏགས་སུ་རུང་བ་འགའ་ཡང་མ་རྙེད་པས་ཁོ་བོ་ནི་དེ་ཁོ་ན་ཉིད་འདོད། འོན་ཀྱང་མཁས་པ་གཞན་དག་གིས་རྣམ་དཔྱོད་ཀྱིས་བསྒྲུབས་ཏེ་འདི་མ་ཡིན་པའི་ངོས་འཛིན་ལུང་རིགས་དང་འབྲེལ་བ་གསུངས་འོས་བྱུང་ན་ཐུགས་ལ་བརྟགས་འཚལ། སྤྱིར་མཁའ་སྤྱོད་མ་འདིར་ཞལ་ཤེས་ཀྱི་ཡིག་ཆུང་ནི་གསུམ་དུ་མ་ཟད། དབང་བཞི་ལུས་སྒྲིགས། ལུས་དཀྱིལ་འཕོ་བ་སོགས་མཆིས་ཀྱང་གཉིས་བྲལ་འཆད་དུས་ཀྱི་ཞལ་ཤེས་སྔར་སྨྲོས་པ་དེ་དག་འཁྲུལ་མེད་ཡིན་ན། །ཞེས་པའང་གཟིམ་འོག་སྤྲུལ་མིང་བྱམས་པ་ངག་དབང་བསྟན་འཛིན་སྙན་གྲགས་ཀྱིས་སྦྱར་བའོ། །ཞལ་གྲོ། འདིའི་ལུང་བརྒྱུད་ནི་མཛད་པ་པོ་མཁས་དབང་བྱམས་པ་བསྟན་འཛིན་སྙན་གྲགས། བྱམས་པ་སྙན་གྲགས་མཐར་པ། བྱམས་པ་ཀུན་དགའ་བསྟན་འཛིན། དེས་བདག་དམ་ཆོས་ལྷུན་གྲུབ་ལའོ།། །། PAGE \* MERGEFORMAT 2 གཟིམ་འོག་བསྟན་འཛིན་སྙན་གྲགས། ཞལ་ཤེས་གསུམ་གྱི་མཐའ་དཔྱོད་ཡིག་ཆུང་། PAGE \* MERGEFORMAT 1 