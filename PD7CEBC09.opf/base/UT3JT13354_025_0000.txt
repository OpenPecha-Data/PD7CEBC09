༄༅། །གསོལ་འདེབས་ཡིད་བཞིན་ནོར་བུ་བཞུགས་སོ།། སྭསྟི། བསླུ་མེད་བླ་མ་དཀོན་མཆོག་རྣམ་གསུམ་དང་། །ས་སྐྱའི་བླ་ཆེན་རྩ་བརྒྱུད་བླ་མ་ལ། །རྩེ་གཅིག་མོས་གུས་གདུང་བས་གསོལ་འདེབས་ཀྱི། །བླ་མའི་བྱིན་རླབས་སེམས་ལ་འཇུག་པར་ཤོག །ཁྱད་པར་བདག་གི་རྩ་བའི་བླ་མ་མཆོག རྡོ་རྗེ་འཆང་ཆེན་འཇམ་དབྱངས་མི་ཡི་གཟུགས། །རྗེ་བཙུན་དམ་པ་ཀུན་དགའ་བཀྲ་ཤིས་ལ། །གསོལ་བ་འདེབས་སོ་བྱིན་གྱིས་བརླབ་ཏུ་གསོལ། །རྩ་བརྒྱུད་བླ་མའི་ཐུགས་རྗེ་བྱིན་རླབས་དང་། །བདག་གི་ལྷག་བསམ་རྣམ་པར་དག་པའི་མཐུས། །འགལ་རྐྱེན་བར་ཆད་ཐམས་ཅད་ཉེར་ཞི་ནས། །འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག །ཅེས་པའི་གསོལ་འདེབས་འདི་དགེ་སློང་མཁྱེན་རབ་དར་རྒྱས་དང་། སློབ་དཔོན་ཀླུ་སྐྱེས་ཀྱིས་བསྐུལ་བའི་ངོར། ས་སྐྱ་པ་ངག་དབང་ཀུན་དགའ་བཀྲ་ཤིས་ཀྱིས་སྦྱར་བ་དགེ །མངྒ་ལཾ།། ༄༅། །བཤགས་པ་སྨོན་ལམ་དང་བཅས་པའི་ཡིག་ཆུང་བཞུགས།། ཨོཾ་སྭ་སྟི་སིདྡྷཾ། བླ་མ་དམ་པ་བརྒྱུད་པར་བཅས་རྣམས་དང་། །རབ་འབྱམས་དཀྱིལ་འཁོར་ལྷ་ཚོགས་ཐམས་ཅད་དང་། །ཕྱོགས་བཅུར་བཞུགས་པའི་སངས་རྒྱས་བྱང་སེམས་སོགས། །ཐམས་ཅད་བདག་ལ་བརྩེ་བས་དགོངས་སུ་གསོལ། །བདག་ནི་ཚེ་རབས་ཐོག་མ་མེད་པ་ནས། །ད་ལྟའི་བར་དུ་ལུས་ངག་ཡིད་གསུམ་གྱིས། །སྡིག་པ་མི་དགེའི་ལས་རྣམས་ཅི་བགྱིས་པ། །དེ་དག་ཐམས་ཅད་མཐོལ་ཞིང་བཤགས་པར་བགྱི། །མཚམས་མེད་ལྔ་དང་དེ་དང་ཉེ་བ་ལྔ། །མི་དགེ་བཅུ་སྤྱད་སོ་ཐར་སྡོམ་པ་དང་། །བྱང་ཆུབ་སེམས་བསྐྱེད་གསང་སྔགས་དམ་ཚིག་དང་། འགལ་བར་གྱུར་པ་ཐམས་ཅད་མཐོལ་ལོ་བཤགས། །ཁྱད་པར་དུ་ཡང་བླ་མ་དམ་པ་ལ། །མ་གུས་བསྲུང་བའི་དམ་ཚིག་ལས་འདས་པ། །མི་འབྲལ་བ་དང་ཟ་བའི་དམ་ཚིག་རྣམས། །མ་བརྟེན་བསྙེན་སྒྲུབ་གཡེལ་བ་མཐོལ་ལོ་བཤགས། །དམ་ཚིག་མ་དག་སྤྱོད་ཡུལ་གཅིག་པ་སོགས། །མཐོ་རིས་ཐར་པའི་གེགས་སུ་གྱུར་པ་དང་། །འཁོར་བ་ངན་སོང་རྒྱུར་གྱུར་སྡིག་པ་སོགས། །ཉེས་པ་ལྟུང་བའི་ཚོགས་རྣམས་ཅི་མཆིས་པ།

།དེ་དག་ཐམས་ཅད་བླ་མ་ཡི་དམ་དང་། །དཀྱིལ་འཁོར་ལྷ་ཚོགས་སངས་རྒྱས་བྱང་སེམས་ཀྱི། །སྤྱན་སྔར་མི་འཆབ་མི་སྦེད་མཐོལ་ལོ་བཤགས། །དུས་གསུམ་དགེ་བ་ཀུན་ལ་རྗེས་ཡི་རང་། །རྒྱ་ཆེན་ཆོས་ཀྱི་འཁོར་ལོ་བསྐོར་བར་ཤོག །མགོན་སྐྱབས་བྲལ་བའི་སེམས་ཅན་ཐམས་ཅད་ལ། །ཚད་མེད་ཐུགས་རྗེའི་སྤྱན་གྱིས་དྲག་ཏུ་གཟིགས། །རྒྱ་ཆེར་སྨོན་ལམ་བཏབ་ཚད་འགྲུབ་པར་ཤོག །ཕ་མའི་ཐོག་དྲངས་མཁའ་མཉམ་སེམས་ཅན་ལ། །ལས་དང་གློ་བུར་རྐྱེན་ལས་གྱུར་པ་ཡིས། །ནད་གདོན་འབྱུང་པོའི་འཚེ་བ་ལ་སོགས་པ། །འཇིག་རྟེན་ཁམས་སུ་འབྱུང་བར་མ་གྱུར་ཅིག །ཡུལ་ཕྱོགས་ཐམས་ཅད་བདེ་ཞིང་སྐྱིད་པར་ཤོག །དམ་ཆོས་ཚུལ་བཞིན་སྤྱོད་པའི་སྐྱེས་བུ་དང་། །སངས་རྒྱས་བསྟན་པ་འཛིན་པའི་སྐྱེས་ཆེན་རྣམས། །ཞབས་པད་བརྟན་ཞིང་འཕྲིན་ལས་རྒྱས་གྱུར་ཅིག །མཆོག་གསུམ་བསླུ་མེད་རྣམས་ཀྱི་བྱིན་རླབས་ཀྱིས། །བདག་ཅག་ངན་སོང་གསུམ་དང་སྡིག་སྤྱོད་ཀྱིས། །རྒྱལ་པོར་མ་སྐྱེས་མཐོ་རིས་མི་ལུས་སུ། །སྐྱེས་མ་ཐག་ཏུ་དམ་ཆོས་ཚུལ་བཞིན་དུ། །ཉམས་སུ་ལེན་ཞིང་ཚུལ་ཁྲིམས་ལྡན་པར་ཤོག །འཇིག་རྟེན་ཁམས་འདིར་ལོ་ཕྱུགས་ལེགས་པ་དང་། །དུས་འཁྲུགས་ལ་སོགས་ཡིད་མི་བདེ་བའི་ལས། །ཡུལ་ཕྱོགས་ཀུན་ཏུ་འབྱུང་བར་མ་གྱུར་ཅིག །བཞི་བརྒྱ་རྩ་བཞི་ནད་རིམས་སྡུག་བསྔལ་སོགས། །ལུས་ཅན་ཀུན་ལ་འཚེ་བར་གྱུར་པ་ཡི། །སྡུག་བསྔལ་མཐའ་དག་མྱུར་དུ་ཞི་གྱུར་ཅིག །བདག་སོགས་མ་གྱུར་སེམས་ཅན་ཐམས་ཅད་ཀྱང་། །ཚེ་རིང་ནད་མེད་བདེ་ཞིང་སྐྱིད་པར་ཤོག །རྩ་བརྒྱུད་བླ་མ་ཡི་དམ་ཐུགས་རྗེ་དང་། །ཆོས་བསྲུང་དམ་ཅན་རྒྱ་མཚོའི་ནུས་མཐུ་དང་། །རྒྱུ་འབྲས་བསླུ་མེད་རྣམས་ཀྱི་བདེན་སྟོབས་ཀྱིས། །སྨོན་ལམ་ཇི་ལྟར་བཏབ་པ་འགྲུབ་པར་ཤོག །ཅེས་བཤགས་པ་སྨོན་ལམ་དང་བཅས་པ་འདི་ནི། རི་ཁུད་པ་ཉི་མ་དཔོན་པོས་བཤགས་པ་སྨོན་ལམ་གོ་བདེ་ཞིག་ཁ་ཏོན་ལ་དགོས་ཚུལ་བྱུང་བ་ནས། ཆོས་མེད་སྙོམས་ལས་པ་ས་སྐྱ་པ་ངག་དབང་ཀུན་དགའ་བཀྲ་ཤིས་ཀྱིས་སྦྱར་བའོ།།

།།ཤཱུ་བྷཾ།། །། PAGE \* MERGEFORMAT 2 ས་སྐྱ་པ་ངག་དབང་ཀུན་དགའ་བཀྲ་ཤིས། གསོལ་འདེབས་ཡིད་བཞིན་ནོར་བུ། PAGE \* MERGEFORMAT 1 