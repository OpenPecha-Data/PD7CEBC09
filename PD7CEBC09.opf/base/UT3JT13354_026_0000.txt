༄༅། །འཁྲུངས་རབས་གསོལ་འདེབས་དད་པའི་ཆུན་པོ་བཞུགས་སོ།། སྭསྟི་པྲ་ཛ་བྷཿ འོག་མིན་གནས་སུ་རྣམ་སྣང་གངས་ཅན་མཚོ། །རྡོ་རྗེ་གདན་དུ་མཉམ་མེད་ཟས་གཙང་སྲས། །མངོན་དགའི་ཞིང་དུ་འདྲེན་མཆོག་དྲི་མེད་དཔལ། །རྒྱལ་ཀུན་མཁྱེན་བརྩེའི་བདག་ཉིད་གསང་བའི་བདག །རྒྱལ་བ་ཀུན་གྱི་ཐུགས་སྲས་ཀུན་ཏུ་བཟང་། །རྒྱལ་བའི་ཐུགས་སྲས་དགྲ་བཅོམ་ཀུན་དགའ་བོ། །མཐུ་སྟོབས་ཀུན་གྱི་མངའ་བདག་པདྨ་འབྱུང་། །སྒྲ་སྒྱུར་ལོ་ཙཱ་བེ་རོ་ཙ་ནའི་ཞབས། །རྡོ་རྗེ་འཛིན་པའི་གཙུག་རྒྱན་གྲགས་པའི་མཚན། །ཤེས་བྱ་ཀུན་གཟིགས་ས་སྐྱ་པཎྜི་ཏ། །བསྟན་པའི་ཉི་མ་སྔགས་འཆང་ཀུན་རིན་མཚན། །གྲུབ་པ་མཆོག་གི་སར་བཞུགས་མཐུ་སྟོབས་དབང་། །ཐམས་ཅད་མཁྱེན་པ་ངག་དབང་ཆོས་ཀྱིས་གྲགས། །དེ་ཉིད་སླར་བྱོན་སྔགས་འཆང་མངྒའི་མཚན། །འཁྲུངས་རབས་རིམ་པར་བྱོན་ལ་གསོལ་བ་འདེབས། །ཚུལ་འདི་ཆོས་སྐྱོངས་ཟུང་གི་ལུང་བསྟན་དང་། །བཀའ་དང་བསྟན་བཅོས་རྣམ་ཐར་སོ་སོ་ལས། །བློ་ལྡན་མཁས་པ་དག་གི་ཡང་དང་ཡང་། །རྟོགས་པའི་ངེས་ཤེས་སྐྱེས་བཞིན་སོམ་ཉི་བྲལ། །དེ་ལྟར་འབྲེལ་ཚད་དོན་ལྡན་བླ་མ་ལ། །བདག་ཅག་སྙིང་ནས་དད་པས་གསོལ་བཏབ་མཐུས། །དཔལ་ལྡན་བླ་མ་བསྐལ་བརྒྱར་ཞབས་བརྟན་ཞིང་། །ཐུགས་ཀྱི་བཞེད་པ་མ་ལུས་འགྲུབ་པར་ཤོག །གངས་ཅན་བྷོ་ཊའི་ཡུལ་དབུས་དཔལ་ས་སྐྱར། །ཀུན་དགའི་བྱིན་རླབས་ངེས་དོན་སྙིང་པོའི་བཅུད། །བཀྲ་ཤིས་གྲགས་པའི་ཐུགས་བསྐྱེད་རྟ་ལྗང་གིས། །ལེགས་དྲངས་མཛད་བཟང་འོད་ཟེར་བྱེ་བ་བརྒྱས། །ཐུབ་བསྟན་གསལ་མཛད་སྔགས་འཆང་པདྨའི་གཉེན། །སྐྱེས་ཆེན་ཁྱེད་ཀྱི་འཕྲིན་ལས་ཆུ་གཏེར་རྒྱུན། །བསམ་བཞིན་བདག་ཅག་བཅོས་མིན་གསོལ་འདེབས་ན། །བྱང་ཆུབ་བར་ཏུ་འབྲལ་མེད་སྐྱོང་བར་ཤོག། །།ཅེས་པའི་འཁྲུངས་རབས་གསོལ་འདེབས་འདི་མི་འགྱུར་རྡོ་རྗེའི་ཡང་ཡང་བསྐུལ་ངོར། ས་སྐྱ་པ་སྔགས་འཆང་ངག་དབང་ཀུན་དགའ་བཀྲ་ཤིས་ཀྱིས་དྲིན་ཅན་རྩ་བའི་བླ་མ་སྔགས་འཆང་ཀུན་དགའ་བསོད་ནམས་ཀྱི་ལུང་བསྟན་དང་བསམ་ཡས་ཆོས་སྐྱོང་ཆེན་པོ་དང་སེ་ཁྲབ་ཅན་གྱི་ལུང་བསྟན།

མཛོད་འཛིན་པ་ཆེན་པོ་ནམ་མཁའ་བསམ་གྲུབ་ཀྱི་མཛད་པའི་ངེད་རང་གི་རྣམ་ཐར་ལ་གཞི་བྱས་ཏེ་ཕུན་ཚོགས་ཡང་རྩེ་ཚེ་དཔལ་རྒྱས་པའི་དཔྱིད་དུ་སྦྱར་བའི་ཡི་གེ་པ་ནི་མི་འགྱུར་རྡོ་རྗེའི་གུས་སྤྲོའི་སྒོ་ནས་ཞུས་པའོ།། །།མངྒ་ལཾ།། །། PAGE \* MERGEFORMAT 2 ཀླུ་སྒྲུབ། སྔགས་འཆང་ངག་དབང་ཀུན་དགའ་བཀྲ་ཤིས་ཀྱི་འཁྲུངས་རབས་གསོལ་འདེབས། PAGE \* MERGEFORMAT 1 